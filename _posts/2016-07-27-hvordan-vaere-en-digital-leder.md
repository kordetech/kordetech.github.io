---
title: Hvordan være en digital leder?
categories:
  - strategi
author_staff_member: amalie
show_comments: true
---
Med en viss regelmessighet kan vi lese om ledere som ikke har nok digital kompetanse. I takt med dette har den digitale økonomien blitt den industrielle revolusjon på steroider. Med mindre du ble født på 1990-tallet (i likhet med undertegnede), er du mest sannsynlig en digital immigrant. Som det diametralt motsatte av de digitalt innfødte – har du ikke den samme evnen til å bruke en smarttelefon, nettbrett og samhandle via sosiale nettverk. I likhet med mange som innvandrer i en fremmed kultur, må du som leder prøve å forstå det ukjente digitale språket, holdningene og tankesettene. Det er likevel ett meget relevant spørsmål, som jeg skjønner at du stiller deg selv; Hvilken digital kompetanse er egentlig nødvendig for ledere?


### Bli digitalt flytende
En viktig forutsetning for å omfavne den digitale verden, er viljen til å gjennomgå transformasjon. Ledere må derfor innse at de trenger å bli digitalt flytende før de kan sikre, samt integrere digital tenkning i sitt daglige lederverv.

Det er ikke rart ledere blir fristet til å fraskrive seg ansvaret for digital målstyring i jungelen av det som skrives om digitalisering. Du skal likevel se at når du gjør deg beredt for å sitte i det digitale førersetet, har du tatt fatt på et hav av muligheter for innovasjon og forretningsutvikling. For det er dette digital teknologi byr på. Anno 2016 vil ikke muligheten for å tilby merverdi til kunder og brukere, samt verdiskapning i eget selskap utelukkende fordres på kunnskap om markeder og kunder, men også kunnskap om hvordan digital teknologi kan bidra til nye tjenester og arbeidsprosesser.  

### Frem samarbeidsmiljøer
IT-avdelinger bør ikke behandles isolert, og ei bør digital teknologi betraktes som et diskret forretningsområde. Som leder vil du nok til en viss grad mislykkes dersom det legges lag av forretningsutviklere og prosjektledere mellom utviklere (eller de med digital kompetanse) og resten av arbeidsstokken. Avstanden dem imellom bør være så liten som mulig. Oppmuntre alle ansatte til å utvikle digital kompetanse, og komme med innspill til digitale forbedringsområder. For det er nå en gang slik at jo større digital kunnskap du som leder skaper i den øvrige arbeidsstyrken – desto større potensial vil de ha for å bidra til verdiskapning.

I tillegg er informasjonsteknologi sentralt for å myndiggjøre de ansatte til å oppnå strategiske forretningsmål. Stadig mer kommunikasjon, både innad og utad i et selskap, skjer gjennom digitale medier som e-post, interne og eksterne nettsider og applikasjoner, blogger og sosiale medier. Derfor bør du også som leder opparbeide deg kompetanse på hvordan digital teknologi kan brukes for å trekke synergier i organisasjonen. Utfordringen er ikke teknologien i seg selv, men snarere i hvordan ledere justerer organisatoriske prosesser og kulturer for å dra nytte av de fordelene teknologien gir. Du blir helt enkelt som leder nødt til å bryte ned kommunikasjonssiloer og migrere mot en mer samarbeidende kultur som letter teamarbeid.

### Bruk sosiale nettverk
Som leder bør du være en pådriver i å bruke sosiale medier til omdømmebygging for virksomheten. Anita Krohn Traaseth (Innovasjon Norge) og Christoffer Hovde (Balderklinikken) er bare et fåtall av norske ledere som involverer og skaper dialog gjennom sosiale medier. Politiet i ulike landsdeler bruker sosiale medier for å informere – gjerne med en humoristisk undertone. Hvis du er en pådriver til transparens og dialog gjennom sosiale nettverk vil det få flere ringvirkninger; 1) du kan (og mest sannsylig vil) bidra til innovasjon, samt 2) at flere av dine ansatte muligens også vil ta i bruk sosiale medier – for å bidra til tilsvarende omdømmebygging.

### Bruk informasjonen – ikke kun teknologien
Ett av de største skrittene du kan ta for å gå inn i den digitale verden, er anvendelsen av stordatateknologi. Forstå hvordan du kan forvandle store data til beslutninger som forbedrer resultater burde være øverst på enhver ledermøteagenda. Det bør også vurderes hvordan man kan bruke informasjonen til å øke den enkeltes prestasjoner.

Tenk på alle e-poster du sender hver dag; alle samtaler du har; alle applikasjoner du bruker på dine mobile enheter - disse gjenspeiler dine arbeidsvaner, produktivitetsmønstre og bevegelser. Hva er forholdet mellom dine arbeidsvaner, produktivitetsmønstre og daglige aktiviteter? Hvis du får innsikt i dette, kan vi som enkeltpersoner begynne å styre samtalene – og fortelle selskapene hvordan vi ønsker å benytte produkter, tjenester og forretningsmodeller, fremfor den andre veien.

### Forstå hvordan teknologi forandrer samfunnet, og oversett det til bruk i virksomheten
Digitale ledere må forstå skift (atferdsmessige, økonomiske, sosiale) som nye teknologidrivere skaper, som mobil, sosiale nettverk, sky, stordata etc. Ledere må da oversette disse viktige grunnleggende endringene i samfunnet til implementasjoner i virksomheten helt ned på individuelt nivå.

### Utfordre etablerte sannheter
Om du ikke utfordrer både deg selv, og din egen virksomhets drift – har du tapt det digitale kappløpet. Pass på å hele tiden stille tydelige krav til digital kompetanse til deg selv og andre rundt deg. Med en viss regelmessighet (les: hver dag) burde du bruke tid på å se for deg hvordan digital teknologi kan brukes som et konkurransefortrinn.

Svarene er mange. Og både spørsmålene og svarene er viktigere enn du skulle tro.
