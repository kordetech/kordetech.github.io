---
title: Vår historie
categories:
  - annet
author_staff_member: amalie
show_comments: true
---
Med stormskritt nærmer vi oss fem måneder som gründere. Korde feirer snart halvtårsdag, med andre ord. På samme tid har vi blitt litt overrumplet av ideen om at innsikt vi har sanket så langt kan hjelpe noen andre som ønsker å hoppe ut på en litt ensom og krevende vei. På veien fra et mobilt kontor ved universitetet til et "ekte" kontor med et team på syv har vi lært mye. Vi tror vi skal trå varsomt i å tro at vi kan hjelpe, men håper våre erfaringer kan være til inspirasjon for andre som vil følge en lignende vei.

18.februar startet reisen Korde i et litt deprimerende og skittent grupperom ved NTNU. Vi hadde en fellesnevner da vi møttes – vi er alle sivilingeniørstudenter ved NTNU. En annen essensiell faktor for vårt møte var konseptet Jobbr. Møtet vårt den dagen var egentlig ment å være starten for videre arbeid med Jobbr, en løsning to av gründerne bak Korde allerede hadde jobbet med i ett år. Noen minutter inn i møtet, hvertfall føles det som minutter i dag, forstod vi at vi hadde kunnskap og kapasitet til å lage en mye mer bærekraftig forretningsmodell: Vi kunne jobbe med flere teknologiske og digitale ideer på en og samme tid. Dette gav opphavet for en tredelt forretningsmodell for firmaet: Konsulenttjenester; Partnerskap med startups; Egne ideer.

Hva var den beste forretningsstrategien? Hva skal i businessplanen? Mål? Resultat? Forvirret og påvirket av et gründermiljø ved NTNU der planlegging tilsynelatende virker som en viktig faktor, valgte vi en vei som kanskje er litt mindre bereist i våre kretser. En ”ekte” businessplan eller en langsiktig strategi ble en særdeles uviktig salderingspost for tidsbruk. Det var derimot bred enighet om at businessplanen pr. 18. februar skulle bestå av én eneste setning: ”Konsentrer dere om bedriften.” Det høres kanskje ut som en klisjé, men det har vist seg å være kjernen til suksess så langt. Å faktisk arbeide, å faktisk vise at man kan og å våge å vise at man kan. Det ble utgangspunktet for en reise som så vidt har fått lov til å blomstre. På noen uker skaffet vi kunder, og etter knapp tid flyttet vi inn i inkubatoren NTNU Accel. I sentrum for alt arbeidet vi la ned, var tanken om å begynne så smått å tråkke opp veien. Kunne dette vise seg å være en bærekraftig modell hvor vi kunne skape våre egne arbeidsplasser?

Det som i utgangspunktet kun skulle være et sideprosjekt ved siden av universitetsstudiene, tok raskt over hverdagen vår. I mars hadde Korde gått over til å være et 9-22-arbeid, og alvorets time hadde kommet. Flinke folk kan man alltids finne, men en sabla god timing, kan du egentlig finne den? Nei, mener vi. Derfor ble valget enkelt: permisjon fra studiene (i ett år i første omgang) for å satse 140%. For å faktisk våge. For å vise de med mistro og tro på oss, at dette skal vi klare.

I dag har vi nådd mange av milepælene vi satt for året. Vi har fått muligheten til å ha en fantastisk summer intern, Olav, hos oss i sommer. Vi samarbeider vi med utrolig mange flotte mennesker i partnerskapene vi har inngått. På samme måte som vi har hatt tro på våre ideene til våre partnerskap, har de hatt tro på oss. Til Jørn, Tobias, Carl og Ole Petter: Takk for tiltroen. I dag samarbeider vi med kunder som til stadighet gjør oss bedre og mer profesjonelle. Vi har dessuten startet innledende samtaler som skal bidra til å kommersialisere våre egne ideer.  Takk til alle. Takk for tro og mistro. På mange måter er det den troen som har fått oss et langt stykke på veien. Veien er enda lang. Og vi gledes over tankene rundt fortsettelsen av reisen Korde.

Hvis du vil gå ut på den samme veien, så husk: "Fun is one of the most important and underrated ingredients in any successful venture..." (Richard Branson).
